# Ekilexi kasutusjuhend

### Mis on Ekilex?

Ekilex on Eesti Keele Instituudi sõnastiku- ja terminibaasisüsteem. Ekilex asub aadressil [https://ekilex.eki.ee/](https://ekilex.eki.ee/) ja on kõigile, kes soovivad oma terminibaasi koostada, tasuta kasutatav.

### Kasutajaks registreerumine ja õiguste taotlemine

- Ekilexi kasutamiseks tuleb luua endale kasutajakonto. Selleks mine Ekilexi avalehele ja vajuta nuppu "Loo kasutaja". 
- Avaneb kasutajaks registreerumise vorm. Pead sisestama oma nime, e-posti ja mõtlema välja parooli, mille sisestad kaks korda. 
- Vajuta "Registreeru". 
- Mõne sekundi jooksul saadetakse sinu e-posti aadressile kinnituskiri. Kui sa ei leia oma postkastist kirja, vaata ka rämpsposti kataloogi või kasuta otsingut, otsides teemat "Ekilexi kasutaja registreerimine". Oma konto aktiveerimiseks pead klikkima kinnituskirjas sisalduvale aktiveerimislingile.
- Klikkides lingile avaneb Ekilexi sisselogimisvorm koos teatega "Kasutaja on aktiveeritud, head kasutamist."
- Sisselogimiseks sisesta oma e-posti aadress ja eelnevalt valitud parool ning vajuta "Sisene".
- Kui õnnestus sisse logida, avaneb õiguste taotlemise leht, millel on teade: "See on EKI sõnastikesüsteem Ekilex. Siin saad esitada taotluse Ekilexi kasutamiseks vaatamisõigusega. Kui vaja, vali vastavad sõnakogud, millele soovid muutmisõigust."
  - Vaatamisõiguse taotlemiseks vajuta lihtsalt "Saada taotlus". 
  - Muutmisõiguste taotlemiseks vajuta "Soovin sõnakogude muutmisõigust" ja vali soovitud sõnakogu(d). 
  - Vajadusel vajuta "Soovin põhjendada taotlust" ja kirjuta lahtrisse põhjendus. 
  - Seejärel vajuta "Saada taotlus".
- Nüüd tuleb oodata kuni Ekilexi administraator annab sulle küsitud õigused. Selle kohta tuleb teade sinu e-postile. Pärast seda saad hakata Ekilexi kasutama.

### Töölaud

Pärast sisselogimist satub kasutaja töölauale. Töölaual on järgnevad valikud:

- Leksikograafide otsing: Sõnapõhine vaade sõnakogudele, mõeldud tööks leksikograafidele
- Terminoloogide otsing: Mõistepõhine vaade sõnakogudele, mõeldud tööks terminoloogidele
- Allikate otsing: Allikate otsing, lisamine, muutmine, kustutamine
- Sõnakogude haldus: Kõigi Ekilexis leiduvate sõnakogude loend ja lisamine, muutmine, kustutamine
- Sõnaveebi tagasiside: Võimalus lugeda Sõnaveeb.ee saidile jäetud tagasisidet

Terminitööks soovitame kasutada Terminoloogide otsingut ehk terminoloogi vaadet.

### Terminite otsing

- Vajuta töölaual "Terminoloogide otsing".
- Avaneb terminoloogi vaade. Vajuta nuppu "Valitud sõnakogusid: 0". Vali linnukestega sõnakogud, millest soovid otsida ning vajuta "Vali".
- Sisesta otsisõna. Kasutada võib metamärke: 
  - ? = 1 suvaline tähemärk
  - \* = 0 või rohkem suvalisi tähemärke
- Vajuta "Otsi"

### Uue sõnakogu loomine

Ava töölaual link "Sõnakogude haldus". Avaneb leht, millel on sõnakogude nimistu. Vajuta üleval paremal nuppu "Lisa uus". Avaneb uue sõnakogu loomise vorm.
- Sõnakogu kood: Võimalikult lühike (3-10 märki) tähekombinatsioon, millest saab loodava sõnakogu identifikaator (lühitähis)
- Nimi: sõnakogu nimi
- Tüüp: kui lood terminibaasi, vali "terminibaas", muul juhul "sõnakogu"
- Kirjeldus: sõnakogu lühikirjeldus
- Valdkonna klassifikaatori päritolu: vali andmekogu, millest valdkonnad pärinevad. See võib olla mõni olemasolev sõnakogu või iseseisev valdkonna klassifikaator (nt lenoch, EKI üld)
- Valdkonnad: Siin on loetelu eelnevalt valitud klassifikaatori kõikidest valdkondadest. Vali loetelust valdkonnad, mida soovid kasutada. Võib valida ükshaaval või vajutada "Vali kõik".
- Keeled: vali keeled mida soovid kasutada oma sõnakogus
- Protsessiolekud: (aka haldusolekud). Vali protsessi olekud, mida soovid kasutada oma sõnakogus
- Nähtav: Ekilexis on sõnakogu infot võimalik otsinguga leida
- Avalik: sõnakogu on avalikustatud ja nähtav lõppkasutajale terminiveebis või sõnaveebis
- Kui vorm on täidetud, vajuta "Salvesta"

Sõnakogu on nüüd loodud ja ilmub sõnakogude nimistusse.

### Töö sõnakoguga

#### Uue termini ja mõiste loomine
- Mine töölauale, klikkides vasakul ülal Ekilexi logol
- Veendu, et valitud on soovitud sõnakogu muutja roll. 
- Ava töölaual link "Terminoloogide otsing"
- Vajuta navigeerimisribal "Uus termin ja mõiste". Avaneb uue keelendi sisestusvorm.
  - sisesta keelend (ehk termin)
  - selle all on kuvatud sõnakogu nimi, millesse termin lisatakse
  - vali rippmenüüst keel
  - vali rippmenüüst sõnavorm
  - vajuta "Lisa"
- Kui sisestatud termin ei esine üheski olemasolevas sõnakogus, siis luuakse uus termin ja mõiste ning kuvatakse loodud termin terminoloogi otsingu vaates.
- Kui sisestatud termin juba esineb Ekilexis, siis pakutakse võimalust valida, kas soovid kasutada olemasolevat terminit (mille külge luuakse uus mõiste) või soovid luua uue samakujulise termini ehk homonüümi (koos uue mõistega). Viimasel juhul vajuta "Lisa uus homonüüm", misjärel luuakse uus termin ja mõiste ning kuvatakse otsingu tulemused, mille hulgas on ka äsja loodud termin. Kui tulemusi on palju, pead enda loodud mõistekirje ise nende hulgast üles otsima (see ebamugavus paraneb tulevikus).


[Hakka pihta!](https://ekilex.eki.ee/)

