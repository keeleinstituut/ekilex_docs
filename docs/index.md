# Ekilexi kasutusjuhend

### Mis on Ekilex?

Ekilex on Eesti Keele Instituudi sõnastiku- ja terminibaasisüsteem. Ekilex asub aadressil [https://ekilex.eki.ee/](https://ekilex.eki.ee/) ja on kõigile, kes soovivad oma terminibaasi koostada, tasuta kasutatav.

### Kasutajaks registreerumine ja õiguste taotlemine

- Ekilexi kasutamiseks tuleb luua endale kasutajakonto. Selleks mine Ekilexi avalehele ja vajuta nuppu „Loo kasutaja“. 
- Avaneb kasutajaks registreerumise vorm. Pead sisestama oma nime, e-posti aadressi ja valima parooli, mille sisestad kaks korda. 
- Vajuta „Registreeru“. 
- Mõne sekundi jooksul saadetakse sinu e-postkasti kinnituskiri. Kui kirja pole tulnud, vaata ka rämpsposti kataloogi või trüki otsingureale „Ekilexi kasutaja registreerimine“. Oma konto aktiveerimiseks pead klõpsama kinnituskirjas saadetud aktiveerimislingile.
- Pärast lingile klõpsamist avaneb Ekilexi sisselogimisvorm koos teatega „Kasutaja on aktiveeritud, head kasutamist“.
- Sisselogimiseks sisesta oma e-posti aadress ja eelnevalt valitud parool ning vajuta „Sisene“.
- Kui oled sisse loginud, avaneb õiguste taotlemise leht, kus on teade: „See on EKI sõnastiku- ja terminibaasisüsteem Ekilex. Siin saad esitada taotluse Ekilexi kasutamiseks vaatamisõigusega. Kui vaja, vali sõnakogud, millele soovid muutmisõigust.“
  - Vaatamisõiguse taotlemiseks vajuta lihtsalt „Saada taotlus“. 
  - Muutmisõiguste taotlemiseks vajuta „Soovin sõnakogude muutmisõigust“ ja vali soovitud sõnakogu või sõnakogud, mille autorite hulka sa kuulud. Pole mõtet valida sõnakogusid, millega sul puudub seos.
  - Muutmisõiguse taotlemise korral vajuta „Soovin põhjendada taotlust“ ja kirjuta lahtrisse lühidalt, kuidas oled sõnakoguga seotud.
  - Seejärel vajuta „Saada taotlus“.
- Nüüd tuleb oodata, kuni Ekilexi administraator annab sulle küsitud õigused. Selle kohta saadetakse e-kiri. Pärast seda saad hakata Ekilexi kasutama. Kui oled õiguste saamise hetkel (e-kirja saabumise hetkel) Ekilexi sisse logitud, pead kõigepealt välja logima ja siis uuesti sisse logima, selleks, et õigused rakenduksid.

### Töölaud

Pärast sisselogimist satub kasutaja töölauale. Töölauaks nimetame Ekilexi avalehte sisselogitud olekus, millele pääseb igalt lehelt, klõpsates vasakul üleval Ekilexi logol. Töölaual on järgmised valikud.

- Leksikograafide otsing: sõnapõhine vaade sõnakogudele, mõeldud tööks leksikograafidele
- Terminoloogide otsing: mõistepõhine vaade sõnakogudele, mõeldud tööks terminoloogidele
- Allikate otsing: allikate otsing, lisamine, muutmine, kustutamine
- Sõnakogude haldus: kõigi Ekilexis leiduvate sõnakogude loend ja lisamine, muutmine, kustutamine
- Sõnaveebi tagasiside: võimalus lugeda Sõnaveeb.ee saidile jäetud tagasisidet

Terminitööks soovitame kasutada terminoloogide otsingut ehk terminoloogi vaadet.

### Terminite otsing

- Vajuta töölaual „Terminoloogide otsing“.
- Avaneb terminoloogi vaade. Vajuta nuppu „Valitud sõnakogusid: 0“. Vali linnukestega sõnakogud, millest soovid otsida, ja vajuta „Vali“.
- Sisesta otsisõna. Kasutada võib metamärke: 
  - ? = 1 suvaline tähemärk (nt kui otsid „m?iste“ siis leiad nt „mõiste“, „muiste“);
  - \* = 0 või rohkem suvalisi tähemärke. (nt kui otsid „*hiir*“, siis leiad nii „arvutihiir“, „hiirehernes“ kui „aedhiirehernes“.)
- Vajuta „Otsi“.

### Uue sõnakogu loomine

Klõpsa töölauallinki „Sõnakogude haldus“. Avaneb leht, millel on sõnakogude nimekiri. Vajuta üleval paremal nuppu „Lisa uus“. Avaneb uue sõnakogu loomise vorm.

- Sõnakogu kood: võimalikult lühike (3-10 märki) tähekombinatsioon, millest saab loodava sõnakogu identifikaator (lühitähis)
- Nimi: sõnakogu nimi
- Tüüp: kui lood terminibaasi, vali „terminibaas“, muul juhul „sõnakogu“
- Kirjeldus: sõnakogu lühikirjeldus
- Valdkonna klassifikaatori päritolu: vali andmekogu, millest valdkonnad pärinevad. See võib olla mõni olemasolev sõnakogu või iseseisev valdkonna klassifikaator (nt Lenoch, EKI üld)
- Valdkonnad: Siin on loetelu eelnevalt valitud klassifikaatori kõikidest valdkondadest. Vali loetelust valdkonnad, mida soovid kasutada. Võib valida ükshaaval või vajutada „Vali kõik“.
- Keeled: vali keeled, mida soovid oma sõnakogus kasutada
- Protsessiolekud (ehk haldusolekud): Vali protsessiolekud, mida soovid oma sõnakogus kasutada
- Nähtav: Ekilexis on sõnakogu info otsinguga leitav
- Avalik: sõnakogu on avalikustatud ja nähtav lõppkasutajale terminiveebis või sõnaveebis
- Kui vorm on täidetud, vajuta „Salvesta“

Sõnakogu on nüüd loodud ja ilmub sõnakogude nimistusse.

### Töö sõnakoguga

#### Uue termini ja mõiste loomine

- Mine töölauale, klõpsates vasakul ülal Ekilexi logol
- Veendu, et valitud on soovitud sõnakogu muutja roll. Vastasel juhul vali see rippmenüüst.
- Ava töölaual  link „Terminoloogide otsing“
- Vajuta navigeerimisribal „Uus termin ja mõiste“. Avaneb uue keelendi sisestusvorm. Seejärel
  - sisesta keelend (ehk termin),
  - selle all on kuvatud sõnakogu nimi, kuhu termin lisatakse,
  - vali rippmenüüst keel,
  - vali rippmenüüst sõnavorm,
  - vajuta „Lisa“.
- Kui sisestatud termin ei esine üheski olemasolevas sõnakogus, siis luuakse uus termin ja mõiste ning kuvatakse kogu info selle mõiste kohta terminoloogi otsingu vaates.
- Kui sisestatud termin juba esineb Ekilexis, siis pakutakse võimalust valida, kas soovid kasutada olemasolevat terminit (mille külge luuakse uus mõiste) või soovid luua uue samakujulise termini ehk homonüümi (koos uue mõistega). Viimasel juhul vajuta „Lisa uus homonüüm“, misjärel luuakse uus termin ja mõiste ning kuvatakse otsingu tulemused, mille hulgas on ka äsja loodud termin. Kui tulemusi on palju, pead enda loodud mõistekirje ise nende hulgast üles otsima (see ebamugavus paraneb tulevikus).


### Allikate lisamine

Allikakirjeid saab lisada lehelt Allikate otsing -> Lisa uus allikas.

Allika nimetus (allika nimi, SOURCE_NAME) on kirjaliku allika (näiteks raamatu) puhul harilikult selle pealkiri, aga selle võib vajadusel ka ise vabalt valida. Allika nimi kuvatakse ka allikaviitena mõiste kirjes.
Allika tüüp on kirjaliku allika puhul DOCUMENT.

Alumises kastis saab allikale lisada muid informatiivseid välju (atribuute), näiteks vaikimisi on seal valitud autor (SOURCE_AUTHOR). Kui raamatul on mitu autorit, võib iga ühe jaoks luua eraldi välja, aga pole ka probleemi, kui nad pannakse komadega eraldatult samale väljale. Samale väljale pannakse vajadusel ka autori tüüp, nt "koostanud Juhan Juurikas" või "toimetanud J. Tatikas".
Vajutades rohelisele "+" nupule saab allikale lisada veel uusi välju. Samuti saab allikale välju lisada hiljem, kui allikas on juba loodud.

Ühel allikal võib olla ka mitu nime, näiteks pealkiri erinevates keeltes. Nimesid saab juurde lisada nii, nagu ka muid allika välju. Kui allikal on väga pikk nimi ja seda on samas mõistekirjes vaja kasutada mitmes kohas, võib allikale leiutada mingi lühendi ja lisada see lühend ühe nimetusena (nt "WMO"), siis saab mõistekirjes kasutada lühendit ja see ei võta nii palju ruumi ekraanil.

#### Allikaviite lisamine mõistekirjes

Kui allikas on loodud, siis saab mõistekirjes tekitada sellele erinevate väljade juures (nagu termin, märkus, definitsioon) viiteid. Terminile saab allikaviite lisada rohelise "+" nupuga, valides "Allikaviide". Definitsioonile saab allika lisada, liikudes hiirega selle kohale. Tekib roheline allikaviite lisamise nupuke.
Vajutades allikaviite lisamise nupule, avaneb allika otsing. Seal saab otsida kõikide allika atribuutide järgi, kaasa arvatud tema nime (SOURCE_NAME) järgi.

Allika otsimisel on kindlasti abiks tärn (*), sest selle abil saab leida osalisi vasteid. Nt otsides "int*meteo*" leitakse "INTERNATIONAL METEOROLOGICAL VOCABULARY", sest * asendab suvalist arvu märke. Kui nimesid on mitu, nagu selles näites, saab raadionupuga valida selle nime, mida hakatakse kuvama allikaviitena.

Lahter 'Siseviide' on selle jaoks, kui peaks olema soov täpsustada asukohta selles allikas, nt "lk 69" ja see kuvatakse allikaviite järel.


[Hakka pihta!](https://ekilex.eki.ee/)
Küsimuste korral kirjuta [kasutajatugi@ekilex.ee](mailto:kasutajatugi@ekilex.ee)!


Süsteemi alles arendatakse, mistõttu juhend täieneb.







